# -*- mode: mandoku-view; -*-
#+TITLE: 忠貞錄
#+DATE: 2015-08-24 22:34:31.725071
#+PROPERTY: ID KR2g0013
#+PROPERTY: BASEEDITION WYG    
#+PROPERTY: JUAN 後序
<pb:KR2g0013_WYG_004-1a>¶
忠貞錄後序¶
余讀羅文恭諸書之紀靖難也維時神旗方指寳鼎旋¶
新緬追金川之迎鑾勸進者凡百若而人北平之望風¶
觧組者凡二百若而人乃始扼腕扵壬午諸臣未嘗不¶
泫然而悲曰壯哉卓公非浩然正氣令人有易水蕭蕭¶
意耶夫扶輿之正氣最稱善集集扵松栢則争勁扵霜¶
集扵金石則爭夀扵嶽集扵人心則爭垂不朽扵乾坤¶
若公者洵三十年養士之正氣集扵一人哉説者謂大¶
<pb:KR2g0013_WYG_004-1b>¶
統之旣正而殺運之未除也痛六尺之奚存撫五宗之¶
倐燼疇不以獻琛者為逹變而碎玉者為拘常矣噫嘻¶
仗神武以恢八夤者原不以沉淵埋嶽之烈而貶聖仗¶
節義以繫九鼎者亦不以升陑誓牧之師而貶賢盖英¶
主頑民總皇天生之以柱宇宙亦各行其是而已矣公¶
之死正公之所以為公哉或又謂公之死也少師與有¶
力焉是正不然公以天挺忠孝其生平之自矢蚤已决¶
矣少負竒徴壯登鼎甲洞天人之𤣥機衍周卲之正𣲖¶
<pb:KR2g0013_WYG_004-2a>¶
盖通逹似賈之一䟽蹇諤似文之六歌不啻以身兼之¶
况以鄉先逹如許忠簡陳文節軰忠義之灌注已深矣¶
夫安知少師之戕公非以成公也者是正氣之集洵浩¶
然而獨存也與哉肆今煌煌華衮表忠冶城俾公昔日¶
之成虹化碧者一旦褎然與卞將軍並雄寧不可以作¶
怒蛙之氣壯孤鳳之鳴耶先是公之遺文及𫝊記類前¶
令吳門劉公畿業已表章乃嵗逺湮沒今李君䕃昌林¶
君可任寤寐扵公舊矣因奉新令日頴康公之德意遂¶
<pb:KR2g0013_WYG_004-2b>¶
謀諸經欲重訂以付剞劂余謂公不顧其身與家矣即¶
文之表不表奚顧哉苐正氣之在扶輿人原具有追憶¶
曩日雨花䑓之逰見正學公之墓道標題炳朗又未嘗¶
不為吾卓公哽咽寧忍令其遺文冺冺不可物色乎遂¶
為之詮次且以奉常黄公孝亷陳公并附扵後夫蘭桂¶
異質而齊芳韶武殊音而並美詎非吾卓公之淵源有¶
自而正氣之在吾瑞洵後先輝映如持左劵哉故不自¶
揣其不文而漫叙之用以為正氣之一助云徐一經序¶
