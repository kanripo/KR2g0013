# -*- mode: mandoku-view; -*-
#+TITLE: 忠貞錄
#+DATE: 2015-08-24 22:34:31.708669
#+PROPERTY: ID KR2g0013
#+PROPERTY: BASEEDITION WYG    
#+PROPERTY: JUAN 卷三
<pb:KR2g0013_WYG_003-1a>¶
欽定四庫全書¶
　忠貞錄卷三¶
　　　　　　　　　　明李維樾林増志同編¶
　悼忠詩¶
　　曹睦(翰林庶/吉士)¶
朔吹驚朝捲赤旌孤臣持節值艱貞綱常頼振千秋重¶
生死真如一髪輕心對蒼蒼誠激烈身殱汶汶獨揚清¶
同𫀆不减壎篪雅愁聽山陽笛裏聲¶
<pb:KR2g0013_WYG_003-1b>¶
　　楊景衡(福建左/叅政)¶
主聖臣忠未易論運扶義仗漢乾坤慿將國是輕生死¶
俯却宸衷一眷存不盡㫁魂歸帝所孑遺孤女荷君恩¶
雲飛古渡閒來去天際長江自吐吞¶
　　韓偉(四川/御史)¶
力竭扶天腕折時此生肝膽有誰知髙風能起千夫懦¶
壯氣端非寸鐵移北斗精光應未散南昌遺事最堪悲¶
直將許國丹心在猶與絪緼塞两儀¶
<pb:KR2g0013_WYG_003-2a>¶
　　項旻(建陽縣/知縣)¶
綱常千古重君親臨難慿誰屈此身孝感有靈扶虎背¶
忠言無忌逆龍鱗五宗已逐孤臣老一女還叨聖主仁¶
壯志未酬豪氣在空隨明月度城闉¶
　　任道遜(太常/卿)¶
蹇蹇忠誠耀北辰髙祠萬古仰明禋天生英武能平亂¶
公為成仁敢殺身宇宙有靈埀竹帛風雲無際展經綸¶
不湏更采西山蕨溪藻年年得薦春¶
<pb:KR2g0013_WYG_003-2b>¶
　　蔡鼎(太理/寺副)¶
孤臣孑立變俄臨萬古綱常定力任勁血直教當輦轂¶
肢骸何憚潤刀砧名山巨海培英爽白日青天照赤心¶
公論不磨祠廟肅風霜凛冽栢森森¶
　　周令(通政/使)¶
鼎湖龍馭晏髙皇靖難雄師震北方四海撫心安社稷¶
孤臣張膽任綱常事為已逐風塵化奏對猶爭日月光¶
正使夷齊論伯仲敢將王魏問低昂¶
<pb:KR2g0013_WYG_003-3a>¶
　　李釗(九江/教授)¶
金陵雲暗走沙塵靖難王師逼盟津共擁𤣥黄依鳳翼¶
獨持丹赤逆龍鱗矢心不作殷庭客碎首甘為洛邑民¶
風撼西山明月夜至今猶為淚沾巾¶
　　黄思親(撫州府/同知)¶
長干秋色草離離劍化青山杳莫追生氣百年廻板蕩¶
先㡬一䟽係安危國家養士洵無負海嶽鍾靈綽有竒¶
却恐丹忠描不盡襄江如愬似公悲¶
<pb:KR2g0013_WYG_003-3b>¶
　　程豫(莆田/訓𨗳)¶
髙風曽憶首陽山仰止如公不可攀九族頓虚精化碧¶
孤臣埀盡淚成斑逆鱗今日猶驚膽褒語當年尚霽顔¶
耿耿英魂隨鶴去月明華表㡬時還¶
　　鮑鐸(常熟/教諭)¶
仗義英聲振廟堂孤忠獨為植綱常從龍忍敢忘鍾阜¶
叩馬寧甘等首陽百鍊丹衷天共老千秋青史日爭光¶
寳香卓嶼尋遺蹟屈指誰人可頡頏¶
<pb:KR2g0013_WYG_003-4a>¶
　　何格(沂州/知州)¶
日落鍾山草色蒼朔風吹雨暗長楊杓沉龍(闕/)雲雷厄¶
星燄旄頭劍㦸光桑土有謀人自(闕/)　經不墜死何妨¶
至今白露洲前水洶洶東流與恨長¶
　　林桴(石城府/教授)¶
敢爇心期一瓣香峴山祠下拜清光两朝知遇恩榮重¶
百代瞻依感慨長正氣蚤收還海嶽丹衷元不媿穹蒼¶
巫陽遼邈忠魂𣺌獨對西風為涕滂¶
<pb:KR2g0013_WYG_003-4b>¶
　　朱綽(吳縣/訓𨗳)¶
仰止英標覺凛然孤忠耿耿日星懸不隨王魏收功業¶
直與夷齊照簡編風静大江天已定雲連髙嶽恨猶牽¶
故墟荒草應無問千古衷情託杜鵑¶
　　吳綸(湖州府/學訓𨗳)¶
天挺英豪海嶽竒貞標蚤識始髫時曽慿虎背徴原異¶
更逆龍鱗苦獨持卓嶴千秋留正氣寳香一脉寄遐思¶
干逄心事崇朝剖豈待西山餓伯夷¶
<pb:KR2g0013_WYG_003-5a>¶
　　項㺭(邑學/生)¶
一死報君臣節盡两朝抗䟽寸衷孤青編歴歴從頭數¶
忠智如公㡬丈夫¶
　　李師言(恵州府/通判)¶
莫向當年問革除非關桑土計全疎周家鼎運天方屬¶
嬴得綱常竹帛書¶
　　吳鎮(思恩縣/知縣)¶
卓峰屹立碧江臯間氣鍾成名世豪赴義已甘探虎口¶
<pb:KR2g0013_WYG_003-5b>¶
捐生何啻等鴻毛驚聞遺女還墟梓忍見窮碑沒野蒿¶
一㸃忠貞昭萬古空江長使鬼神號¶
　　秦激(湯溪/訓𨗳)¶
忠義知公自秉常非扵分外著毫芒胸中已信同金石¶
天下何妨有鼎鐺本學臯䕫崇揖讓欲囘湯武復虞唐¶
遭時不偶違心事到底夷齊是頡頏¶
　　陳大訓(郡庠/生)¶
孤祠肇桑梓空山儼遺靈俯瞰海東注仰觀星北傾寳¶
<pb:KR2g0013_WYG_003-6a>¶
香舊慿眺咫尺煙水平馴虎禔篤孝逆鱗值艱貞元㑹¶
適陽九未雨憂滿盈良臣不可願叩馬誰敢攖憐才荷¶
宸眷殉節寧偷生矢死靡孑遺宇宙存精英報主誼無¶
二天王奄聖明厯嵗億萬禩綱常與之并公生際革命¶
三仁齊令名吠堯與食周此理將安評顧求寸心靖疇¶
識太山輕倬彼盧陵𫝊感激同純誠吁嗟忠與孝末世¶
徒涕嬰鄒魯悵頽運頑懦振希聲冠裳玷兹土能勿汗¶
沾纓¶
<pb:KR2g0013_WYG_003-6b>¶
　　虞書(恩/貢)¶
靖難忠祠何處尋窮碑髙臥峴山隂風雲忽訝飛龍㑹¶
鼎鑊難囘叩馬心四海有天人共戴孤臣未雨慮應深¶
國家養士分何負赫赫明謨已賞音¶
　　薛繼忠(霍山/知縣)¶
吾鄉挺先哲公儲間世精寳香讀書處浩氣浮太清慿¶
虎感至孝移孝輸忠貞培植自髙廟㡬微宸慮嬰天造¶
值草昧雷雨已滿盈豈不炳厯數豈不懐聖明許身旣¶
<pb:KR2g0013_WYG_003-7a>¶
有屬念之當誰傾臣忠主所眷節殉死彌輕公生有殊¶
表公死凛如生其君洵無負天語華衮榮百載緬桑梓¶
崇朝軫皇情褒祀渙大號爼豆遡靈英弭節下帝旁首¶
陽希芳聲人綱頼以柱爭似兆庚庚¶
　　林萬梅(南陽/通判)¶
國步爭如革命時惟公抗疏冐艱危採薇清節元無二¶
勁草孤忠更有誰家逐㫁雲飛古渡心隨寒月照荒祠¶
盧陵遺𫝊千秋在讀罷令人涕泗埀(以上俱邑人/作載舊刻)¶
<pb:KR2g0013_WYG_003-7b>¶
　　周鳴(原任辰/州推官)¶
符命非無定鑾輿已改音謨言徒懇惻死節豈推尋惜¶
士囘光霽成仁倩孔壬臣綱存烈烈國脉始森森北拱¶
皇圖壯東潜忠魄深山名齊墮淚廟貎逈寒心英爽長¶
松挺精誠旭日臨獸趨猶夜返霧散若清吟爼豆由殊¶
典掃除自所欽恍知神妥處風色動靈襟¶
　　康元穂¶
千秋生氣奕瞳矇沼沚褎然爼豆崇白簡霜飛銀界凛¶
<pb:KR2g0013_WYG_003-8a>¶
丹衷風烈紫塵䝉香山隐隐徴慿虎易水蕭蕭直貫虹¶
吾向滄洲尋劍樹芳魂應作怒濤洪¶
　　張德明(廣東/叅政)¶
繄惟革除際天意何分明一以昌帝圖為世開太平一¶
以立臣極為道扶忠貞偉哉卓夫子仗義甘捐生砥柱¶
屹然立坐障滄溟傾綱常旣標表日月㢠廻光精乃知有¶
自來扵事良有徴當其童丱日純孝根天經深夜馭虎¶
歸呵䕶煩山靈在生為烈士在天為列星餘勁鼓噫氣¶
<pb:KR2g0013_WYG_003-8b>¶
猶足鞭雷霆明也産公里睠言跂芳聲采采西山薇糅¶
以沅湘蘅再拜寳香麓佇立獨屏營天風灑毛髪恍見¶
來霓旌¶
　　林必成(郫縣/知縣)¶
慷慨英風當國危殷憂曽進徙薪辭人言聖主承家日¶
我謂孤臣致命時一木難支千古恨寸心不負九重知¶
至今卓嶴峯前過春雨年年喚子規¶
　　劉康祉¶
<pb:KR2g0013_WYG_003-9a>¶
文皇龍戰定垓埏九廟鐘簴儼不遷薄海金甌歸共主¶
孤臣玉碎肯移天生前灝氣馴彪虎千載英魂繞杜鵑¶
化鶴猶歸故鄉否忠貞祠廟海雲邉¶
　　陳堯言(已未/進士)¶
當年國事際亨屯不負丹心屬老臣純孝肫肫馴虎性¶
孤忠耿耿逆龍鱗桐封若就先㡬䟽楓陛誰䝉後日塵¶
千古首陽昭白雪仰公髙節獨嶙峋¶
　　周應期(禮部/主事)¶
<pb:KR2g0013_WYG_003-9b>¶
綱常負荷此孤身忠悃先教逹紫宸薪徙預謀安社稷¶
鼎烹濱死見君臣留丹一寸心如結化碧千年血有神¶
讀罷遺編倍惆悵不堪杜宇正啼春¶
　　李光春(廣信府/推官)¶
為君為國為綱常恨不兵權借上方觀變宻謀防北邸¶
審時先計徙南昌飛龍天錫英君祚逐燕人悲烈士亡¶
落落忠魂何所傍千秋星斗夜光芒¶
　　李維樾¶
<pb:KR2g0013_WYG_003-10a>¶
遜國踐阼初扶桑始昭晢陽德云乍亨彌綸見章臬公¶
抽五色絲欲補山龍闕便殿陳嘉謨㡬先&KR1423;萌枿家令¶
空綢繆賈生何憤切帝運方屬燕閏紐埀已齧御闥倐¶
焚如禁門幾蹀血率土孰非臣旅進隨茅蕝固非公所¶
能臨危甘仗節囘天力不任吠日聲難輟蘭隕芳未捐¶
玉碎光逾潔至今襄江濤悲風為嗚咽神廟涣綸音精¶
禋表忠烈編摩錄遺文耿耿懸日月邑子挹餘芬焚香¶
讀苔碣溪毛薦芳鮮寒泉潄清冽¶
<pb:KR2g0013_WYG_003-10b>¶
　　林増志¶
髙皇尺箠掃羣孽六龍南飛御天闕手挈神噐歸文孫¶
两戒河山開日月燕國黄旗髙彗雲南内闔宫俄自焚¶
徙薪不救燎原勢孤臣淚雨空紛紛阿誰了鳥具章服¶
望塵雅拜迎新君新君自是髙皇子人道一身可無死¶
孤臣頸血偏逆流要濺新君御袍紫血凝為碧烱不磨¶
千古英英照青史國家養士三十年不負其君今有士¶
安陽遺祠蘋藻香忠魂歸兮歸故鄉我歌九歌擊如意¶
<pb:KR2g0013_WYG_003-11a>¶
恍見騎麟來大荒¶
　¶
　¶
　¶
　¶
　¶
　¶
　¶
<pb:KR2g0013_WYG_003-11b>¶
　¶
　¶
　¶
　¶
　¶
　¶
　¶
　忠貞錄卷三¶
